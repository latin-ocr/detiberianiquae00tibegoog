3

trium mss, varietate subjecta, cui duorum codicum lectiones
E. Baehrensius ⁸) sua carminis recognitione addidit.

Quibu8‚ ut ita dicam, frustulis E. Baehrensius duobus ,ab-
hinc annis tria carmina inedita ex codice Harleiano 3685 adiecit.
De his quattuor carminibus hanc dissertationem instituendam
suscepi. Atque primum quidem singula carmina commentario
et critico et exegetico illustrabo subiecta commentatione de
duobus, quae prima tractanda mihi proposui carminibus, deinde
omnium rationibus grammaticis, rhetoricis, metricis expositis in-
quiram, num omnia, quae Tiberiani nomen prae se ferunt, eidem
poetae vindicanda sint, et si unius sunt, num rerum tractatarum
et formae ratione habita temporibus Tiberiani vel potius nomini
Tiberiani addicenda sint.

Atque primum quidem carmen, quamquam nec re nec forma
ita praestat ⁹), tamen commentario non plane indignum est, quippe
quod uuum ex iis, quae sub Tiberiani nomine feruntur carmi-
nibus certe Tiberiano tribuendum sit, cum Servius ad Verg.
Aen. VI, 136 (cf. frg. 1) tertium versum laudet addito Tiberiani
nomine, ut habeamus, unde proficiscentes diiudicare possimus,
num cetera carmina Tiberiano tribuenda sint.

⁸) 1. c. p. 28 sq.

⁹) Nam de auro satis multi poetae ab Augusti temporibus usque ad
medium aevum scripsere, neque exempla aut verba nostri carminis multum
discrepant ab illis more ac consuetudine poetica tritis. Atque huius quidem
rei in commentario singulis locis mentio fiet.

